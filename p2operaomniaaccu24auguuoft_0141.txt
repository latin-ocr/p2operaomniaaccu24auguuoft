SERMO XCVIII, SIVE ORATIO DE SPIRITU SANCTO. 131

cisti, Susannam innocentem liberasti ‚ Magdalenam sep-
tem daemoniis plenam respexisti ‚ et multa dilectione
repletam Apostolorum apostolam constituisti3 Latronem
in cruce visitasti , et socium Christi eadem die in Paradiso
statuisti; flere fecisti apostatam, et eum ordinasti in sum-
mum Pontificem ; vocasti Publicanum ‚ et evangelistam
consecrasti ; percussisti persecutorem, et erexisti in sum-
mum doctorem3 descendisti in tumidos J udaeos‚ et omi-
sisti eos audacissima doctrina inflammatos. Domine
sancte ‚ cum horum mente meminero, excitant me sic
alloqui tibi ‚ et scio vere quia tu docuisti me sic tibi res-
pondere ; et ob hoc ad te suspiro , ad te confugio. Audi,
summa benignitas ‚ et non incurrat indignationem tuam
tua misera creatura. Si plura sunt scelera mea , quam
omnium eorum, quos in exemplum tuae misericordiae
revocavi, multo major est misericordia tua ‚ quia infinita,
quam iniquitas mea, cui aeque facillime est remittere
multa millia peccata, ut unum solum. Scio quod aliquis
in suo mortali peccato decessit praescitus ad mortem ‚
alius post mille peccata commissa reservatus est decedens
tandem praedestinatus ad vitam. Et in his quid, dulcis-
sime , nisi hinc tua misericordia ‚ illinc tua Justitia ma-
nifeste aperitur? Accidit in aliis duobus quod utrique
post multa et magna peccata mortalia diutius reservati
sunt, et in finem alter ad vitam ‚ alter ad poenam aeter-
nam‘? Quid enim ‚ benignissime , in his, nisi tu tua be-
nignissima misericordia in se uniformi (1), diversimode
tamen operaris? Nec ergo dat certitudinem vitae aeternae
paucitas peccatorum ‚ nec desperationem confert multi-
tudo scelerum. Sed quoniam melior est misericordia tua
super vitas ‚ illam invoc0‚ illam desidero , illi mihi ad-

(1) Cod. uni ormis.

